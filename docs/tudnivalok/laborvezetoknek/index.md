# Laborvezetőknek

Webes Laborvezető/demonstrátor lennél? Az alábbiakat érdemes tudnod.

## Laborvezető feladatai

A laborvezető a tárgy oktatásában segít a webes laborok megtartása és a számonkérések során. A feladat **2022 ősszel** az alábbiakból áll.

**Félév során összesen 6 darab labor személyes megtartása.** Ez a szám felszorzódhat ha több csoportot vállalsz egy héten. Ez a személyes labor fix órarendi időben van, 2*45 perces, és számítógép laborban tartjuk. A személyes laborok részben vezetettek kiadott segédlet alapján, részben pedig hallgatói önálló munkából állnak. A laborvezető feladata a laborra való felkészülés, a labor megtartása, ennek során a szükséges háttérismeretek rövid átismétlése, és a hallgatók segítése a labor során.

2022 őszi félév során a laborok órarendi időpontjai:

**TBD**

**Otthon teljesített laborok során segítségnyújtás.** A személyes laborok mellett csoportonként van 3 darab otthon elvégzett labor, amit a hallgatók házi feladatként önállóan teljesítenek egy-egy kéthetes időablakon belül. Ennek során, ha szükséges, a laborvezető segítséget nyújt a hallgatóknak kérdés és probléma esetén.

**Labor feladatok értékelése.** A félév során csoportonként összesen 6 webes labor van, mindegyiket jeggyel értékeljük. A laborok beadása GitHub pull request-ek formájában történik. A laborok kiértékelése részben automatikusan történik: egy szoftver lefuttatja és ellenőrzi a beadott munkát, ahol ez lehetséges. A laborvezető feladata a beadott házi feladat formai ellenőrzése: kért képernyőképek megfelelnek-e az előírásoknak és konzisztensek-e a beadott forráskóddal.

## Demonstrátorság

Hallgató vagy de szeretnél bekapcsolódni az oktatásba? Szeretnéd kipróbálni magad laborvezetőként? Szeretsz magyarázni? Elvégezted ezt a tárgyat ötössel? Várunk demonstrátorként!

A TVSZ pár követelményt szab demonstrátoroknak: (lásd [aktuális TVSZ](https://www.kth.bme.hu/document/2376/original/BME_TVSZ_2016%20elfogadott_mod_20200131-T.pdf) 165.§):

!!!quote ""
    (5) A demonstrátori pályázat benyújtásának feltétele, hogy a pályázó

    a) a demonstrátori jogviszonnyal érintett félévben rendelkezzen aktív hallgatói jogviszonnyal;

    b) rendelkezzen alapképzésben vagy osztatlan képzésben szerzett oklevéllel;

    c) alapképzésben vagy osztatlan képzésben szerzett oklevél hiányában rendelkezzen legalább annyiszor huszonöt teljesített kredittel, ahány lezárt aktív féléve van és halmozott súlyozott tanulmányi átlageredménye haladja meg a 3,50 értéket; és
    
    d) ne álljon fegyelmi büntetés hatálya alatt.

Ha érdekel a lehetőség, megfelelsz a fenti követelményeknek, és az órarendedbe belefér a labor (lásd az időpontokat fentebb), keresd a [tárgyfelelőst](mailto:gincsai@aut.bme.hu).

## Tudnivalók a laborok megtartásához

A tárgy alapképzés (BSc) 5. félévében kötelező tárgy. Ezt azt jelenti, hogy a hallgatók szoftverfejlesztési alapismeretekkel rendelkeznek, mivel a megelőző félévben teljesítették a _Szoftvertechnikák_ c. tárgyat. A tárgyunk célja a webes tudás alapszintű ismereteinek megismerése és gyakorlása. A laborok során új technológiákkal foglalkozunk.

### Oktatás módja

A laborokon elvárt a részvétel, de ezt is be lehet fejezni otthon. Minden laboron általában az elégséges szintig vezetett, ezen felül önálló munkát várunk el, és az elvégzett munka osztályzásra kerül. A laborok anyaga jelöli, mi a közös munka. A laborvezető segít elindulni a feladatokkal, átbeszélve a közös feladatokat, majd a hallgatók utána önállóan dolgoznak. Mivel a labor feladatok megoldására jegyet adunk, elvárjuk a hallgatótól az önálló munkavégzést.

### Adminisztratív tudnivalók

- A személyes laborokat óra 15-kor kezdjük pontosan és a 2*45 percet egyben, szünet nélkül tartjuk. A késő hallgatókat első alkalommal figyelmeztessük. Ha többször előfordul vagy zavaróan sokat késik (>5 perc), akkor küldjétek el (TVSZ erre jogot ad!).
- A laborok elején Moodle teszt formájában beugró vagy kisZH íratandó, aminek a tisztaságát felügyelni kell. Nem használható segédanyag, és önálló munka az elvárt.
- A labor teljesítésének adminisztrálása Moodle-ben történik. Személyes labor esetén a teljesítés a laboron való megjelenést, és a munka veletek történő elvégzését jelenti, majd a végső munka beadását. Tehát személyes labor esetén a hallgató nem sétálhat ki a labor közepén és nem foglalkozhat mással, csak a laborral. Eseti problémákat azért kezeljünk le, pl. ZH-ja van máshol, stb. Egy-egy kivétel belefér. A beugró/kisZH egyben jelenlét is, viszont ellenőrizni kell, hogy ne legyen olyan hallgató, aki távolról írta meg a Moodle tesztet.
- Ha az órán több ember jelenne meg, mint ahány gép van (hiányzás pótlása pl.), vagy egy gép nem működik, akkor akinek nem jut hely, leül valaki mellé.
- A csoportok között nincs ad-hoc átjárás. Ha valaki jelzi, hogy nem tud részt venni egy laboron, akkor előre/utólag/ugyanazon a héten egy másik csoportban pótolhat (ha van rá mód). Ennek a megszervezését alapvetően a hallgató bonyolítsa (nézze meg, mikor van még labor azonos anyagból, és egyeztessen a tárgyfelelőssel, vagy a laborvezetőkkel), de segítsük, ha kell.

### Anyagok elérhetősége

- A tárgy webes laborjainak minden anyaga ezen az oldalon érhető el. Ha hibát, elgépelést találsz benne, arra kérünk, hogy javítsd: minden anyag jobb felső sarkában van egy kis ceruza ikon, javítsd a hibát, és küldj PR-t.

### Belépések

A **labor termekhez** kulcsra és/vagy kártyára van szükség. Ezeket a titkárságon (QB207) kell kérni. I épülethez kell a teremkulcs, ill. a folyosóhoz szükség van kártyára is (kivéve, akinek van ilyenje). Q épület laborjaihoz hozzáférést külön szervezzük. Demonstrátorok: mindezt megmutatom első alkalommal.

**Gépekre**: emailben küldöm félév elején. Kis- és nagybetű számít! Pár elgépelés után le lesz tiltva az account!

## Beadott labor megoldás értékelése

A laborok megoldását adott határidőig kell beadni GitHub-on. Ennek pontos menete a hallgató szemszögéből [itt](../github/GitHub.md) elolvasható.

Ahhoz, hogy hozzáférj a GitHub-on a beadott megoldásokhoz (és ahhoz, hogy a hallgatók ezt hozzád tudják rendelni), kell egy GitHub account. A GitHub nevedet írd meg a tárgyfelelősnek, és felvesz GitHub-on a <https://www.github.com/VIAUAD02> organization-be.

### Mikor kell értékelni a labort?

A laborokat a határidő lejárta után kell értékelni. A határidő előtt a megoldásokra nem kell ránézni, kivéve, ha ezt a hallgató kéri. Kérdéssel a hallgató direktben kell megkeressen (pl. emailben vagy [GitHub-on](../github/GitHub.md#kapott-eredmennyel-kapcsolatban-kerdes-vagy-reklamacio)).

### Hol kell értékelni a labort?

A határidő lejárta után a feladatod a **hozzád rendelt** pull request-ek értékelése. A hallgató azzal adja be a labort, hogy a pull request-et a laborvezetőjéhez rendeli. Ezeket a GitHub keresőjével a legegyszerűbb megtalálni: <https://github.com/pulls?q=is%3Aopen+is%3Apr+org%3AVIAUAD02+assignee%3A%40me+>.

Alternatívaként a GitHub értesítő felületét is lehet használni a <https://github.com/notifications> címen, itt minden hozzád rendelt, vagy review-ra váró PR megjelenik.

### Hogyan kell értékelni a labort?

A PR-eket egyesével kell megnyitni, és meg kell nézni a PR komment felületén az eredményt. Itt látható lesz a lefuttatott értékelés eredménye, valamint a képernyőképek. Emellett meg kell nézni a forráskódot is.

![PR conversation](images/hazi-github-pr-conversation-changes.png)

Automatikus értékelés esetén (ami nem minden labornál van) a forráskódot nem szükséges betűről betűre megnézni - a részletes ellenőrzést elvégzi az automata. A laborvezető feladata a képernyőképek ellenőrzése, valamint annak eldöntése, hogy a forráskód konzisztens-e a kapott eredménnyel, és nincs-e benne olyan kódrészlet, amely ugyan működik, de kifejezetten rosszul oldja meg a problémát. Amely labornál nincs automata értékelés, ott több munka hárul a laborvezetőre, alaposabban meg kell nézni a megoldást.

A feladatok minta megoldása itt érhető el: <https://github.com/VIAUAD02?q=labor-megoldas>. Ezek csak lehetséges megoldások, a hallgató megoldása nem kell ezzel egyezzen.

Az értékelés végeztével:

- Ha az automata értékelés helyénvaló volt, akkor le kell zárni a PR-t a `/ahk ok` parancs beírásával egy kommentbe. Ennek hatására a PR jóváhagyásra kerül és merge-elve lesz.
- Ha az automata értékelést felülbírálod pontszámban, akkor a `/ahk ok 5 2` parancsot kell kiadni, ahol is az első szám az összes nem iMSc feladatra kapott pontszám **összege**, a második szám pedig az iMsc feladatra kapott pontszám. Az utóbbi szám elhagyható, ha nincs megoldva az iMsc feladat.
- Ha nincs automata értékelés, akkor az előbbi szintaktika szerint ki kell adni a `/ahk ok 5 2` parancsot a megfelelő pontszámokkal.
- Ha a beadott megoldás nem fogadható el (határidőn túl érkezett, a képek nem támasztják alá a megoldást, a forráskód elfogadhatatlan, stb.), akkor ki **kell** adni a `/ahk ok 0 0` parancsot. Ezzel fogjuk rögzíteni, hogy az automata értékelő által adott pontszámokat felülírjuk.

A fenti parancs egy kommentben tetszőleges helyen szerepelhet, amennyiben egy sorban csak ez a parancs szerepel. Írhatunk tehát a hallgatónak megjegyzést, majd utolsó sorba írjuk ezt a parancsot. Érdemes a hallgatónak legalább egy mondatot írni, hogy lássa, elfogadtuk a megoldást. Ha még sincs megjegyzésünk a hallgató felé, akkor csak egysoros komment kell ezzel a paranccsal.

![AHK commands](images/hazi-github-pr-ahkcommand.png)

A parancs többször is kiadható, tehát elrontott pontszámot lehet javítani az újbóli kiadással.

A parancs hatását látjuk is utána PR-ben:

- a kommentre a parancs felismerésének megerősítésére érkezik egy reakció,
- a PR változtatásai jóváhagyásra kerülnek (ez szükséges a mergeléshez a protected branch miatt),
- a a PR mergelésre kerül - ezzel lezárt állapotba kerül a PR és így eltűnik a teendők listájáról,
- és végül elmentésre kerül az eredmény a háttérben - ezt már közvetlenül nem látjuk.

![AHK merge](images/hazi-github-pr-ahkmerge.png)

### Problémák és megoldásuk

**Nem futott le az automata értékelés.**

- Lehet, hogy a hallgató _draft_ módban hagyta a PR-t, ezt vissza kell állítani. A PR alján megjelenik ilyenkor egy _Ready for review_ gomb.
- Ha sikertelen volt a kiértékelés, meg lehet ismételni. Ez segít a tranziens hibákon (ritka eset). Ehhez tegyél egy _eval_ nevű labelt-t a PR-re (új label-ként kell létrehozni).

**Több, mint 5-ször futott a kiértékelés.** Ezt pontlevonással szankcionáljuk. Első alkalommal eltekinthetünk tőle, de mindenképpen tájékoztassuk a hallgatót.

**Hiba van a kiértékelő alkalmazásban.** Előfordulhat. Keresd a tárgyfelelőst, vagy javítsd a hibát (a kiértékelő programok itt vannak: **TBD**).
